---
title: 'Unity Geliştirici Günlüğü #5'
date: '2016-08-15T11:37:00+00:00'
status: publish
---
Daha önceki geliştirici günlüklerinde Unity ile ilk yaptığım oyunun geliştirme aşamalarını yazmıştım. Şimdi ise o ilk oyunun bana açtığı kapıdan bahsedeceğim.

SlideMe üzerinde yayınladıktan sonra çeşitli mecralarda oyunu paylaştım ve ağırlıklı olarak olumlu geri dönüşler alınca, Unity’nin kendi forumunda da paylaşmaya karar verdim. Tabi ki hiç kimse yorum yazma zahmetinde dahi bulunmadı. Aradan 1-2 gün geçtikten sonra Unity forumunu tekrar ziyaret ettiğimde bir iş teklifi geldiğini gördüm. PleXtech adında yeni kurulmuş bir ekip, Lapse adında gelecek temalı bir “turret defence” oyunu üzerinde çalışıyormuş ve programcı eksikleri varmış. Benim 2 haftada bu oyunu yapmamdan etkilenmişler ve “bizimle çalışmak ister misin?” diye mesaj atmışlar. İşte bu beklenmedik bir olaydı. Takip eden gün boyunca “acaba girsem yapabilir miyim?” sorusuna cevap arayarak geçirdim ve en sonunda “ne kaybederim ki?” deyip, kabul ettiğimi belirten bir mail attım kendilerine. O günden beri tam 3 hafta geçmiş. 3 hafta boyunca çok ciddi emek harcadım. Şu an hala geliştirme aşamasında olduğu için ekran görüntüsü paylaşamıyorum ama yakında bir alpha sürüm çıkarmayı düşünüyorlar (neden 3. çoğul şahıs kullandığıma birazdan değineceğim).

Oyunun bir “turret defence” olduğunu söylemiştim. Kendi türündeki diğer oyunlardan farklı olarak, oyuncu dilediği taretleri birinci kişi bakış açısıyla kontrol edebiliyor. İşte bu “FPS” sistemini, taretlerin yapay zekalarını ve bunların yanında daha pek çok irili ufaklı sistemi bendeniz yazdı. 3 hafta boyunca, yaklaşık 100 saat civarında mesai harcadım bu projeye. Bu süreçte bu işlerin bir ekiple beraber nasıl yapıldığını, “home office” çalışmanın artıları ve eksilerini, sizin dilinizi konuşmaya hatta sizinle aynı zaman dilinde dahi olmayan insanlarla (ki tek Türk bendim ekipte) nasıl iş yapılabileceğini az buçuk deneyimlemiş oldum (belki bir ara bu konular hakkında da yazsam iyi olur).

Dün itibari ile bu ekipten ayrılmış bulunmaktayım. Kendimce, hayli geçerli sebeplerim var ama dile getirmenin uygun olmayacağı kanısındayım. Bana bu iş teklifini yapan Rhys Campbell’e de saygılarımı ve iyi dileklerimi bir kez daha ileterek, bu yazının da sonuna geleyim. Projenin Trello sayfasını incelemek isteyenler şu bağlantıyı kullanabilirler: <https://trello.com/b/NZlWW3xw/lapse> Umarım bekledikleri başarıya ulaşabilirler.

Bir de ufak bir kilometre taşı: bugün itibari ile Turret Defence 300 indirmeye ulaştı. Belki bir takım geliştirmeler yapıp Google Play’e ekleyebilirim.