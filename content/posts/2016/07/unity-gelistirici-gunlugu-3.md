---
title: 'Unity Geliştirici Günlüğü #3'
date: '2016-07-10T17:09:00+00:00'
status: publish
---
Bu günün çözülen en önemli sıkıntısı, mobil platformda olan dokunmatik sorunuydu. Biraz eğreti olsa da bir çözüm ürettim diyebiliriz sanırım. Ayrıca şu ana kadar fark etmediğim bir sorun olan butonların “hitbox”larının aşırı büyük olmasını da hallettim gibi duruyor. Oyunda tutulan ve oyuncunun başarı ölçütü olan süreyi de nihayet doğru hesaplayabiliyorum. Daha önce nasıl fark edemediğimi anlamadığım, script tarafındaki ufak bir bug, sebep oluyormuş bu soruna. Bu hata gidermelerin dışında biraz da yeniliklerden bahsedelim

\*Yetenek sisteminin temellerini attım. Şimdilik iki yeteneğimiz var. Bunlardan ilki atış sıklığınızı bir süreliğine azaltırken, diğeri düşmanlarınızın hızını kısa süreliğine azaltmakta. Bilgisayar sürümünde kolaylık olması için “Q” ve “E” tuşları ile aktif edilebiliyor. Şimdilik aklımda eklenebilecek iki yetenek daha var. Birisi mermilerinizin verdiği hasarı arttırırken diğeri ise kalkan oluşturarak hasar almanızı önleyecek. Kullanılan yeteneklerin tazelenme süresini de ekrana yazdırarak oyuncuya kolaylık sağladım. Önceden de söylediğim gibi, yeteneklerin belirli seviyelerden sonra, yetenek puanları ile açılmasını istiyorum. Şimdilik bunun sistemini nasıl oturtacağım hakkında kafamda net bir tablo yok. Bir sonraki güncelleme, eğer olursa, bu olacak ve aklıma yeni fikirler gelmezse, oyun büyük oranda final haline yaklaşmış olacak.  

\*2 yeni düşman tipi eklendi. Normal küplerden farklı renklere sahipler. Yeşil küpler vurulduğunda 10 yerine 20 puan veriyor. Kırmızı küpleri vurduğunuzda puan alamazken, eğer size çarparlarsa 20 puanınızı da beraberlerinde götürüyorlar.

\*Ufak bir yenilik; oyunun ana menüsünde bazı değişiklikler yaptım. En tepedeki sloganvari yazıyı kaldırıp, bir puan tablosu koydum ki hangi küp kaç puan veriyor, oyuncu oyuna başlamadan bilsin. Ayrıca “referanslar” kısmı da ekledim ve dışarıdan aldığım materyalleri bu kısımda belirttim. Oyunun parlaklığını da bir miktar artırdım.

Sonlara doğru yaklaşırken ayarlanması gereken en önemli noktalardan biri de oyunun zorluk dengesi olacak. O kadar fazla değişken var ki düşünmem gereken… Umarım altından kalkabilirim.

Bir önceki günlükte paylaşmış olduğum bağlantıyı güncelledim. Böylece eğer isterseniz oyunun şu anki sürümünü test edebilirsiniz. Ben yine de buraya bir bağlantı ekliyeyim: [TIKLA](http://www.cheesegames.net/games/490/index.php?gameDataId=490)

Edit (15.07.2016): Son sürümü denemek için [TIKLA](http://www.cheesegames.net/games/507/index.php?gameDataId=507)

Ola ki siz bu yazıyı okuduğunuz da CheeseGames çok çok uzaklardaysa, (kendimi reklam almış gibi hissediyorum her defasında) oynanış videosu izleyebilirsiniz:

{{< youtube _prme_3PWXg >}}