---
title: 'Elementary OS: Hız ve Zerafet Birarada'
date: '2014-07-30T12:47:00+00:00'
status: publish
author: 'Tahir ÖZDEMİR'
---
Yanlış hatırlamıyorsam şayet ilk kullandığım Linux dağıtımı Ubuntu idi. Pc.net promosyon olarak dağıtmıştı. O zamandan beri (yaklaşık 6 sene olmuş) pek çok farklı Linux deneyimim oldu. Çok uzun bir zaman Pardus kullandım ama takip edenler bilir 2-3 sene öncesinden başlayan ayrışma süreciyle beraber bende Pardus’u ve onunla beraber Linux’u bıraktım. Ta ki geçen haftaya kadar…

Elime oldukça eski bir laptop geçti. Performans açısından hayli zayıftı ve beraberinde yüklü gelen Windows 7 64bit işletim sistemi, makineyi çok zorluyordu. Dolayısıyla bana tekrar Linux’un yolları göründü. İşte bu sırada karşıma çıktı Elementary OS. Yazının bundan sonraki kısmı bu dağıtımla geçirdiğim bir haftalık macerayı anlatacak.

Öncelikle şunu söyleyim, Elementary OS çok yeni bir dağıtım. Beta sürecinden çıkalı çok uzun bir zaman olmadı. Dolayısıyla pek çok eksiği gediği mevcut. İndirecek arkadaşlar bunu göze alsın. Bende öyle çok ahım şahım sorunlar çıkarmadı sağ olsun ama belirtmekte yarar var. İndirmek demişken sourgeforge.com adresinde hem 32 bit hem de 64 bit’lik sürümler mevcut. İsteyen arkadaşlar ilgili adresten edinebilirler. Ne diyorduk… Hah daha çok yeni diyorduk… Bunun bizim için en büyük etkisi Türkçe desteği üzerinde olmuş. Daha ilk anda gözünüze çarpan eksiklikler mevcut. Bir de bu eksiklerin en temel komutlarda (kopyala-yapıştır vb.) dahi olması biraz sıkıntı yaratabilir. Ancak genel olarak Türkçe kaynak sıkıntısı da olduğu için sorun yaşadığınız zaman İngilizce kaynaklara muhtaçsınız. Henüz yeni bir sistem olduğu için bu konuda fazla kızmıyor ama hafiften de olsa kulağını çekmeyi ihmal etmiyoruz. 

[![](https://lh5.googleusercontent.com/-EIcjXBNOq20/U9jpQIG4jeI/AAAAAAAAABk/cKlyrTmmous/s320/blogger-image-700745280.jpg)](https://lh5.googleusercontent.com/-EIcjXBNOq20/U9jpQIG4jeI/AAAAAAAAABk/cKlyrTmmous/s640/blogger-image-700745280.jpg)

Gelelim en büyük artısına. Bu zamana kadar çok farklı dağıtım kullandım ama bunun kadar hızlı ve hafif olanını ilk defa görüyorum. Daha ilk kurduğunuz andan fark ettiriyor kendini. Benim o eski laptopu bile adeta bir küheylana çevirdi. İlk kurulumda az sayıda program barındırması elbette bunda bir etmen. Beraberinde her bir iş için sadece bir tane program geliyor. Herkesin kullanmadığı programlar da çıkarılınca, oldukça sade bir içerik karşılıyor bizi. Bu kadar az programla gelince kurulumdan sonra ilk ziyaret edeceğimiz yer “uygulama merkezi” oluyor haliyle. Hemen bir video oynatıcı ve internet tarayıcı indirmenizi öneririm. Bu sayede hem kodek problemini ortadan kaldırmış hem de beraberinde gelen o tuhaf tarayıcıdan kurtulmuş olursunuz ( nedense bir türlü sevemedim dahili tarayıcıyı ).

[![](https://lh6.googleusercontent.com/-cWiF9eTW6Rs/U9jpRtRrjkI/AAAAAAAAABs/wB1UYo5Qifw/s320/blogger-image--150666874.jpg)](https://lh6.googleusercontent.com/-cWiF9eTW6Rs/U9jpRtRrjkI/AAAAAAAAABs/wB1UYo5Qifw/s640/blogger-image--150666874.jpg)

Elementary OS, dahili “rıhtım” ile birlikte Mac OS benzeri bir görünüm yakalamış. Sadece masaüstünde değil, dosya yöneticisinde de aynı durumu görmek mümkün. Oldukça sade tasarlanmış arayüzü ile benim beğenimi kazanmayı başardı. Bu konuda daha fazla söylenecek bir şey olduğunu düşünmüyorum. Mac OS ile gösterdiği benzerlik ve sade tasarım mükemmel olmuş. 

[![](https://lh5.googleusercontent.com/-MVv_AxaxJfA/U9jpOkHmVVI/AAAAAAAAABc/VjsRPbOfqnA/s320/blogger-image-1050066149.jpg)](https://lh5.googleusercontent.com/-MVv_AxaxJfA/U9jpOkHmVVI/AAAAAAAAABc/VjsRPbOfqnA/s640/blogger-image-1050066149.jpg)

Bir işletim sistemi hakkında daha fazla ne denir bilmiyorum. Eğer merak ettiğiniz bir nokta var ise yorumlardan sorabilirsiniz. Son olarak geliştiricilerin şu anda yeni bir sürüm üzerinde çalıştığını belirterek yazıya noktayı koyuyorum.

**Bir Bakışta**

Artıkar: Şık tasarımı. Oldukça hafif. Gereksiz programlar yok…

Eksiker: …ama gerekli programlar da yok. Türkçe çevirisi eksik. Çok yeni bir dağıtım.